---
title: Kurssin I-osan analyysi
permalink: /analyysi/
hide: true
---
    
# Kurssin I-osan analyysi

Syksyllä 2025 kurssi _Tietorakenteet ja algoritmit I_ keräsi selvästi vähemmän opiskelijoita kuin aiempien syksyjen toteutukset:

Toteutus | Aloittajat | Hyväksytyt | Läpäisyprosentti
--- | --- | --- | ---
Syksy 2020 | 408 | 235 | 57.6 %
Syksy 2021 | 307 | 161 | 52.4 %
Syksy 2022 | 287 | 123 | 42.9 %
Syksy 2023 | 367 | 232 | 63.2 %
Syksy 2024 | 295 | 170 | 57.6 %
Syksy 2025 | 169 | 55 | 32.5 %

Syksyllä 2025 sekä kurssin aloittaneiden opiskelijoiden määrä (169) että kurssin hyväksytysti suorittaneiden opiskelijoiden määrä (55) oli poikkeavan pieni. Myös läpäisyprosentti (32.5 %) oli historian pienin. Mitä näiden muutosten taustalla on?

## Kurssin toteutukset

Seuraavassa on yhteenveto kurssin syksyn toteutuksista vuosina 2020–2025:

Toteutus | Viikkoja | Deadlinet | Arvostelu | Tentti
--- | --- | --- | --- | ---
Syksy 2020 | 7 | viikoittain | 0–5 | ei
Syksy 2021 | 7 | viikoittain | 0–5 | ei
Syksy 2022 | 7 | kurssin lopussa | 0–5 | ei
Syksy 2023 | 8 | kurssin lopussa | 0–5 | ei
Syksy 2024 | 8 | kurssin lopussa | hyv./hyl. | ei
Syksy 2025 | 8 | kurssin lopussa | 0–5 | kyllä

Kaikissa toteutuksissa kurssin suoritus on perustunut automaattisesti arvioitaviin verkkotehtäviin. Syksyyn 2024 asti kurssin pystyi suorittamaan kokonaan etäopiskeluna tehtävien perusteella. Syksyllä 2025 kurssin suorituksen osaksi lisättiin valvottu kampustentti, joka mittaa kurssin perusasioiden osaamista.

Kampuksella järjestettävä tentti saattaa selittää kurssin opiskelijamäärän pienentymistä ainakin kahdella tavalla:

1. Tenttiin osallistuminen voi olla hankalaa kaukana asuville. Aiemmin kurssin pystyi suorittamaan kokonaan etäopiskeluna, jolloin kurssin suorittaminen oli helppoa riippumatta asuinpaikasta.

2. Kurssin läpäiseminen on vaikeampaa kuin ennen. Viime vuosina on havaittu, että suuri osa kurssin opiskelijoista ratkoo tehtäviä tekoälyllä. Valvotussa tentissä ei voi käyttää tekoälyä, mikä voi vaikeuttaa kurssin suorittamista.

## Viikoittain ratkotut tehtävät

Kurssin vaatimuksena on, että opiskelija ratkaisee jokaiselta kurssin viikolta tietyn määrän tehtäviä. Seuraava taulukko näyttää, moniko opiskelija ratkoi syksyllä 2025 riittävästi tehtäviä kullekin kurssin viikolle asti.

Viikko | Opiskelijat | Osuus
--- | --- | ---
(alku) | 169 | 100.0 %
1 | 134 | 79.3 %
2 | 99 | 58.6 %
3 | 88 | 52.1 %
4 | 77 | 45.6 %
5 | 71 | 42.0 %
6 | 70 | 41.4 %
7 | 69 | 40.8 %
8 | 68 | 40.2 %

Esimerkiksi 99 opiskelijaa (58.6 %) ratkoi viikoilla 1–2 riittävästi tehtäviä ja 68 opiskelijaa (40.2 %) ratkoi kurssin läpipääsyyn vaadittavan määrän tehtäviä.

Tästä näkee, että kurssin ensimmäisillä viikoilla on suuri vaikutus kurssin läpäisyprosenttiin. Jos opiskelija keskeyttää kurssin, tämä tapahtuu todennäköisesti kurssin alkuvaiheessa. Samanlaisia tuloksia on saatu myös [aiemmassa tutkimuksessa](https://helda.helsinki.fi/items/9a1e630f-04b4-4410-afe7-9bbdbd291283).

## Tentin vaikutus läpipääsyyn

Syksyn 2025 kurssin läpipääsyn vaatimuksena oli tehtävien ratkomisen lisäksi hyväksytty suoritus tentistä. Kurssin läpäisi 55 opiskelijaa, mikä tarkoittaa, että riittävästi tehtäviä suorittaneista 55/68 opiskelijaa (80.9 %) pääsi myös tentin läpi.

Kurssin tentteihin osallistui yhteensä 73 opiskelijaa, eli suunnilleen yhtä monta opiskelijaa ratkoi riittävästi viikkotehtäviä (68) ja osallistui tenttiin (73). Kaikista tenttien osallistujista 55/73 opiskelijaa (75.3 %) läpäisi tentin.

Tämän perusteella vaikuttaa siltä, että tentti ei karsinut kovin paljon kurssin suorittajien määrää. Jos opiskelija ei päässyt läpi kurssia, hän yleensä lopetti tehtävien ratkomisen kurssin alkuvaiheessa eikä osallistunut tenttiin.

Toisaalta on mahdollista, että opiskelija ei suorittanut kurssia alkua pidemmälle, koska hän ei uskonut pärjäävänsä tentissä. Tästä ilmiöstä on vaikeaa saada tietoa.

## Tutkinto-opiskelijat vs. avoimet opiskelijat

TODO

## Tekoälyn käyttäminen

Kurssin tentin tavoitteena oli varmistaa, että opiskelija hallitsee kurssin perusasioita itsenäisesti ilman tekoälyn apua. Kurssin vastuuhenkilön arvion mukaan tämä tavoite onnistui syksyllä 2025 tentin ansiosta.

Toisaalta vaikuttaa siltä, että kurssin osallistujat käyttävät edelleen runsaasti tekoälyä viikkotehtävien ratkomisessa. Tämä saattaa olla edelleen ongelma kurssin arvioinnissa, koska tentti mittaa vain kurssin perusasioita ja viikkotehtävät vaikuttavat voimakkaasti arvosanaan.

Esimerkiksi kurssin viimeisellä viikolla oli vaikea ohjelmointitehtävä [Tähdet](https://cses.fi/tira25s/task/3494), jossa tekoäly tuottaa usein ratkaisun, jossa on tunnistettavia piirteitä. Kurssin vastuuhenkilön arvion mukaan tehtävän suorittaneista 8/20 opiskelijaa (40.0 %) palautti tekoälyn tuottaman ratkaisun. Ei ole kuitenkaan mahdollista osoittaa luotettavasti, että jokin yksittäinen ratkaisu on tekoälyn tuottama.

Tämän takia tulevaisuudessa voisi olla hyvä muuttaa kurssin arviointia niin, että arvosana perustuisi vain valvottuun suoritukseen. Tässä on kuitenkin ongelmana, että tämä muutos voisi vähentää huomattavasti motivaatiota ratkoa kurssin tehtäviä.

## Puutteet perusohjelmointitaidossa

Kurssin vastuuhenkilön havaintojen perusteella yleinen syy vaikeuksiin kurssin suorittamisessa on, että opiskelija ei osaa ohjelmoida riittävän hyvin. Tämä vaikutelma vahvistui syksyn 2025 kurssin tenttien arvioinnissa.

Kurssin materiaali ja tehtävät on laadittu olettaen, että opiskelijalla on hyvät ohjelmoinnin perustaidot. Jos näin ei ole, kurssin suorittaminen voi olla hyvin vaikeaa.

Tällä hetkellä on mahdollista suorittaa kurssit _Ohjelmoinnin perusteet_ ja _Ohjelmoinnin jatkokurssi_ kokonaan tekoälyllä. Tämän seurauksena opiskelija saattaa olla suorittanut hyvin arvosanoin ohjelmointikurssit mutta ei todellisuudessa osaa ohjelmoida, mikä voi olla suuri ongelma myöhemmillä kursseilla.

## Yhteenveto

TODO
